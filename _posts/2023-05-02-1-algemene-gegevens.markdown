---
title:  "1. Algemene gegevens"
categories: algemeen
lang: nl
---
### 1.1. Contactgegevens en Identiteit I.C.T.S.V. Inter-*Actief*
Informatie- en Communicatietechnologische Studievereniging Inter-*Actief* is de studievereniging voor Technical Computer Science en Business & IT aan de Universiteit Twente. Inter-*Actief* staat geregistreerd bij de Kamer van Koophandel onder nummer 40074947. Inter-*Actief* is te bezoeken op Drienerlolaan 5, 7522 NB te Enschede. Per telefoon is Inter-*Actief* te bereiken op +31 (0)53 489 3756 en via mail op board@inter-actief.net.

### 1.2. Bewaartermijn gegevens
Inter-*Actief* bewaart de gegevens van het lidmaatschap totdat het  lidmaatschap wordt opgezegd, met uitzondering van de gegevens waarbij dit in volgende hoofdstukken wordt aangegeven. Nadat het lidmaatschap is beëindigd, worden de persoonsgegevens van het lid nog maximaal een jaar bewaard in back-ups.

### 1.3. Rechten betrokkenen
Elk Europees staatsburger heeft de volgende rechten:

**Recht van inzage** (GDPR[<sup>1</sup>](#referenties) Artikel 15)
> Iedereen heeft het recht om zijn of haar persoonsgegevens die door Inter-*Actief* worden verwerkt, in te zien. Daarnaast heeft elke persoon van wie persoonsgegevens verwerkt worden door Inter-*Actief*, het recht om inzage te krijgen in de volgende informatie:
> - de verwerkingsdoeleinden van de verwerkingen van zijn/haar persoonsgegevens;
> - de categorieën van persoonsgegevens die bij elke verwerking betrokken zijn;
> - de personen en/of instanties aan wie de persoonsgegevens eventueel worden verstrekt;
> - de opslagperiode van de persoonsgegevens;
> - zijn/haar rechten met betrekking tot de verwerking van zijn/haar persoonsgegevens;
> - alle beschikbare informatie over instanties waar Inter-*Actief* persoonsgegevens van hem/haar verzamelt die niet door hem/haar zelf verstrekt zijn;
> - (indien van toepassing) nuttige informatie over de onderliggende logica van de door Inter-*Actief* toegepaste profilering, en het belang en de gevolgen van die profilering voor het lid.

**Recht op rectificatie** (GDPR Artikel 16)
> Indien Inter-*Actief* beschikt over onjuiste of onvolledige persoonsgegevens van iemand, dan heeft deze persoon het recht dat deze gegevens zo snel mogelijk door Inter-*Actief* gecorrigeerd en/of gecompleteerd worden.

**Recht op vergetelheid** (GDPR Artikel 17)
> Iedereen heeft het recht om Inter-*Actief* te verzoeken alle persoonsgegevens die op hem/haar betrekking hebben te wissen. Inter-*Actief* is verplicht om binnen redelijke termijn aan dit verzoek te voldoen. Daarnaast is Inter-*Actief* in de onderstaande situaties verplicht om persoonsgegevens binnen een redelijke termijn te wissen:
> - De persoonsgegevens zijn niet meer nodig voor de doeleinden waarvoor ze verzameld en/of opgeslagen zijn.
> - Iemand trekt zijn/haar gegeven toestemming voor de verwerking van persoonsgegevens in. (Het wissen is alleen verplicht indien de verwerking van de persoonsgegevens alleen gebaseerd is op deze toestemming.)
> - Iemand maakt succesvol bezwaar tegen de verwerking van zijn/haar persoonsgegevens (zie "Recht van bezwaar").
> - De persoonsgegevens zijn onrechtmatig verwerkt.
> - Er is een wet die Inter-*Actief* verplicht om de persoonsgegevens te wissen.

**Recht op beperking van de verwerking** (GDPR Artikel 18)
> Iedereen heeft het recht op beperking van de verwerking in de hieronder volgende gevallen. 'Beperking van de verwerking' wil zeggen dat de betreffende persoonsgegevens wel opgeslagen mogen worden, maar dat voor elke verdere verwerking in principe toestemming van de betreffende persoon nodig is.
> - Iemand twijfelt aan de juistheid van zijn/haar persoonsgegevens; de beperking geldt zolang Inter-*Actief* nodig heeft om de juistheid van deze persoonsgegevens te controleren en (indien nodig) te corrigeren.
> - Iemands persoonsgegevens worden onrechtmatig verwerkt, maar deze persoon heeft liever dat de verwerking beperkt wordt dan dat de gegevens gewist worden.
> - Iemand heeft bezwaar gemaakt tegen de verwerking van zijn/haar persoonsgegevens; de beperking geldt totdat het bezwaar ofwel als succesvol is aangemerkt ofwel is afgewezen.

**Recht op overdraagbaarheid van gegevens** (GDPR Artikel 20)
> Iedereen heeft het recht om de persoonsgegevens die hij/zij in het kader van een verwerking op basis van rechtsgrond *a* of *b* (zie verderop) heeft verstrekt aan Inter-*Actief*, op een overzichtelijke manier te ontvangen van Inter-*Actief*. Dit geldt alleen indien de verwerking (deels) geautomatiseerd is. Hij/zij heeft het recht deze persoonsgegevens (zonder daarbij door Inter-*Actief* gehinderd te worden) over te dragen aan anderen. Indien dit technisch mogelijk is, moet Inter-*Actief* deze gegevens op zijn/haar verzoek rechtstreeks overdragen aan de ander.
> NB: Het recht op vergetelheid weegt zwaarder dan het recht op overdraagbaarheid van gegevens.

**Recht van bezwaar** (GDPR Artikel 21)
> Iedereen heeft het recht om, met argumenten die specifiek voor hem/haar gelden, bezwaar te maken tegen verwerkingen op basis van rechtsgrond *f* (zie verderop). Indien dit gebeurt moet Inter-*Actief* ofwel stoppen met de betreffende verwerking voor deze persoon ofwel argumenten aandragen die zwaarder wegen dan de argumenten van deze persoon.
> Verder heeft iedereen het recht om bezwaar in te dienen tegen de verwerking van zijn/haar persoonsgegevens voor direct marketing. Indien dit gebeurt mag Inter-*Actief* deze gegevens niet meer verwerken voor direct marketing.

**Recht op intrekking van toestemming** (GDPR Artikel 7 lid 3)
> Indien iemand toestemming heeft gegeven voor het verwerken van zijn/haar persoonsgegevens heeft hij/zij het recht deze toestemming ten alle tijde in te trekken. Deze intrekking van de toestemming heeft geen invloed op verwerkingen die hebben plaatsgevonden voordat de toestemming werd ingetrokken. Verder moet het intrekken van de toestemming net zo makkelijk kunnen als het geven van de toestemming.

**Recht op bezwaar bij AP** (AVG[<sup>2</sup>](#referenties) Hoofdstuk 2)
> Elk persoon heeft het recht om een klacht in te dienen bij de Autoriteit Persoonsgegevens, indien hij/zij vindt dat Inter-*Actief* op een onjuiste manier om gaat met zijn/haar persoonsgegevens.

### 1.4. Profilering bij I.C.T.S.V. Inter-*Actief*
Bij Inter-*Actief* wordt soms geprofileerd bij het versturen van mails. Zo wordt een bedrijfsmailing wel eens alleen verstuurd naar leden die al minimaal een bepaald aantal jaar bezig zijn met hun studie. Inter-*Actief* doet dit enkel zodat zij haar leden niet overspoelt met een overvloed aan mails die niet op hen van toepassing zijn.

### 1.5. Anonieme Statistieken
Inter-*Actief* gebruikt verschillende statistieken om het beleid te sturen waar nodig. Hiervoor kunnen persoonsgegevens worden gebruikt. In alle gevallen worden deze gegevens geanonimiseerd weergegeven om de privacy van elk persoon te waarborgen.

### 1.6. Toegang tot gegevens
Binnen Inter-*Actief* hebben naast het bestuur uitsluitend door het bestuur aangewezen personen toegang tot persoonsgegevens. De personen die toegang hebben tot de persoonsgegevens hebben hiervoor een geheimhoudingsovereenkomst getekend met Inter-*Actief*.

### 1.7. Toelichting Rechtsgronden
In de volgende hoofdstukken wordt een volledig overzicht gegeven van alle verwerkingsactiviteiten van Inter-*Actief*. Naast de verwerkingsactiviteit en een (korte) toelichting daarbij, wordt er ook telkens een (of meerdere) rechtsgrond(en) genoemd (*a*, *b*, *c*, *d*, *e* of *f*) waarop de verwerkingsactiviteit is gegrond. Deze rechtsgronden komen uit de GDPR, Artikel 6[<sup>1</sup>](#referenties). Hieronder volgt een kort overzicht van deze rechtsgronden.

**a.** de betrokkene heeft toestemming gegeven voor de verwerking van zijn persoonsgegevens voor een of meer specifieke doeleinden;  
*Het is toegestaan persoonsgegevens te verwerken als de betrokkene toestemming heeft gegeven. Deze rechtsgrond gebruikt Inter-Actief ter verantwoording als het niet onder een andere rechtsgrond valt.*

**b.** de verwerking is noodzakelijk voor de uitvoering van een overeenkomst waarbij de betrokkene partij is, of om op verzoek van de betrokkene vóór de sluiting van een overeenkomst maatregelen te nemen;  
*Deze rechtsgrond houdt in dat Inter-Actief persoonsgegevens mag verwerken als dat noodzakelijk is voor een overeenkomst. Denk hierbij aan de lidmaatschapsovereenkomst of de incasso-overeenkomst.*

**c.** de verwerking is noodzakelijk om te voldoen aan een wettelijke verplichting die op de verwerkingsverantwoordelijke rust;  
*Het is verboden de wet te overtreden. Daarom zal Inter-Actief gegevens verwerken indien dat wettelijk verplicht is.*

**d.** de verwerking is noodzakelijk om de vitale belangen van de betrokkene of van een andere natuurlijke persoon te beschermen;  
*Als het leven van een lid of andere personen op het spel staat is het toegestaan om gegevens te verwerken ten behoeve van hulp. Deze rechtsgrond wordt door Inter-Actief niet gebruikt.*

**e.** –  
*(Deze rechtsgrond is bedoeld voor overheidsinstanties en kan door Inter-Actief nooit gebruikt worden.)*

**f.** de verwerking is noodzakelijk voor de behartiging van de gerechtvaardigde belangen van de verwerkingsverantwoordelijke of van een derde, behalve wanneer de belangen of de grondrechten en de fundamentele vrijheden van de betrokkene die tot bescherming van persoonsgegevens nopen, zwaarder wegen dan die belangen, met name wanneer de betrokkene een kind is.  
*Dit is de meest ingewikkelde rechtsgrond en ook de rechtsgrond die Inter-Actief het meest aandraagt ter verantwoording van verwerking. Deze rechtsgrond houdt in dat Inter-Actief gegevens mag verwerken als de belangen van Inter-Actief groter zijn dan die van de betrokkene. Als bijvoorbeeld een lid geen nadeel ondervindt van het gebruik van zijn studentnummer en Inter-Actief daar bijvoorbeeld een groot financieel belang bij heeft is het Inter-Actief toegestaan de gegevens te verwerken. Inter-Actief moet de verwerking staken zodra de betrokkene kan aantonen dat de belangen van de betrokkene zwaarder wegen dan die van Inter-Actief.*
